**Alberto Tronchi** è nato a Forlì nel 1978, dove vive tuttora. Da sempre appassionato di giochi di ruolo, board game e letteratura, nel 2011 inizia la sua carriera di game designer con la vittoria al *GDR Italia contest*, aggiudicandosi entrambi i premi in palio (miglior gioco originale e migliore meccanica di gioco) e la conseguente pubblicazione del suo primo titolo, *Aegis*.
Dopo aver realizzato diversi progetti indipendenti focalizzati sul gioco di ruolo per due persone, come *The Last One* e *Ars Gladiatoria - Il duello*, nel 2014 fonda insieme a Daniel Comerci il marchio **Black Box Games**. Sotto questo collettivo escono *Evolution Pulse*, *Dunqora - le Cronache delle Guerre Eterne*, *No Way Out* e *Pataphysic Wander*, tutte ambientazioni per il sistema universale Fate, inoltre *Omen* (finalista al gioco di ruolo dell’anno 2017 indetto da Lucca Comics&Games) e *Ars Gladiatoria*, giochi con un sistema interamente originale.

*Evolution Pulse* è il più grande successo del collettivo *Black Box* e al momento vanta tre manuali pubblicati (*Evolution Pulse, Echi Oscuri* e *Valhalla Rising*) più diverse edizioni estere.
Nel 2017 si approccia anche al mondo della narrativa più tradizionale, pubblicando per edizioni *Dreamlord Press* *Sei passi nell’oscurità*, una raccolta di sei racconti a tema thriller/horror.
Nel 2018 esce anche *Golconda*, pubblicato da *GGstudio edizioni* nella linea screenshot.
Nel 2019, grazie alla nuova collaborazione tra *Black Box Games* e il collettivo di *The World Anvil*, vede la luce *Evolution Pulse Rinascita*, una rivisitazione in chiave arcaica e mitologica di *Evolution Pulse* che utilizza il neonato sistema *Monad Echo*. Nel 2020 partecipa al concorso nazionale *Terni e Narni Horror Fest* piazzandosi al primo posto con il racconto horror *La Grande Rabbia*, e il suo nuovo progetto GDR *Valraven: Le Cronache del Sangue e del Ferro* approda su Kickstarter con una campagna di successo sempre a cura di *The World Anvil*.
